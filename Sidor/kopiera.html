<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Recension av Östersjöfestivalen i Berwaldhallen</title>
  </head>
  <body>
    <h1>Romantik och katastrof med kör och orkester</h1>
    <h2>Jubilerande Östersjöfestival firar tjugo år</h2>

    <img
      src="https://images.aftonbladet-cdn.se/v2/images/author/763972fd-b002-4ddf-a2e9-f8c73217edc5?fit=crop&h=200&q=50&w=200&s=a6069e698e58cc726eb57f291e2b9e06a31e8587"
      width="40px"
    />Av: <a href="https://www.aftonbladet.se/av/claes-wahlin"><strong>Claes Wahlin</strong></a
    ><br /><br />

    <div>
      <strong>Publicerad:</strong>
      <strong>28 augusti 2022</strong>
    </div>

    <img
      src="https://images.aftonbladet-cdn.se/v2/images/66d75140-e901-46e2-aa40-01a57a79e05e?fit=crop&format=auto&h=1455&q=50&w=1800&s=e82558bd0d028e50bcf8a3078414b0f15130a7d3"
      width="700px"
      alt="Dirigenten Dima Slobodeniouk och Radiosymfonikerna på Östersjöfestivalen. Foto: Arne Hyckenberg"
    />
<a href="https://www.aftonbladet.se/kultur/teater"><p><strong>TEATER</strong></p></a>
    

    <p>
      Östersjöfestivalen fyller 20 år och frågan är om inte uppvaktningen kunde
      ha varit lite mer spännande. Visserligen är Valery Gergiev av kända skäl
      portad, men Esa-Pekka Salonen dirigerar endast en konsert, och med få,
      visserligen bemärkta undantag är det Radiosymfonikerna och Radiokören som
      finns på scenen.
    </p>

    <p>
      Samtidigt har det genom åren genomgående temat – Östersjöns miljö – inte
      mist sin aktualitet, däremot är utan tvekan uppmärksamheten kring
      miljöproblemen betydligt mer etablerad än den var för två decennier sedan.
      Möjligen har de samtal som skuggat konserterna genom åren droppat in i
      arbetet för Östersjön. Några invändningar av musikaliskt slag finns
      hittills inte. Gideon Kremer och Kremata Baltica, som gästade på den
      första Östersjöfestivalen, visade vilken samlad och elegant klangbild de
      har i ett snyggt arrangemang av Arvo Pärts ”Fratres”, vilken följdes av
      Jekabs Jančevskis minimalistiska och aningen Pärt-influerade ”Lignum”.
      Huvudnumret var ”Eine (andere) Winterreise”, där fem kompositörer skrivit
      ett slags musikaliska satelliter till Franz Schuberts sångcykel ”En
      vinterresa”. Det var som om Schuberts vandrare fick oväntat besök, en del
      nyfikna, en del som vill slå följe, allt medan Vandraren artigt tog emot
      dem och lyssnade på vad de hade att komma med.
    </p>

    <p>
      Under lördagens konsert var det svensk premiär för Karin Rehnqvists
      ”Silent earth”, ett stort verk för kör och orkester i tre satser med text
      av Kerstin Perski. Här sjungs till jorden av människorna varefter en
      naturkatastrof i forte inträffar. Verket är både dramatiskt och
      romantiskt, som om vi under katastrofen inte får glömma det som en gång
      var. Texten må vara lite väl miljöpolitiskt korrekt, men musikaliskt är
      det både suggestivt och spännande. Efter paus blev det romantik på gränsen
      till expressionism med Rachmaninovs andra symfoni från 1908. Här
      excellerade den ryskfödde, men sedan länge finske dirigenten Dima
      Slobodeniouk med energi och precision, ett framförande som höll
      uppmärksamheten genom den nästan timslånga symfonin. Bland återstående
      konserter är naturligtvis Gustav Mahlers 2:a, Uppståndelsesymfonin, under
      Esa-Pekka Salonen med Nina Stemme och Miah Persson en självklar höjdpunkt.
      Likaså festivalens enda barockinslag, med Christina Pluhar som dirigerar
      L’Arpeggiata på Vasamuseet i ett program med solister och dansare som
      kretsar kring den spirande folkliga operan samtida med Monteverdi.
      Ensemblen är känd för sina teatrala program, där dans, musik och
      gestaltning integreras och överraskar publiken med musikaliska
      improvisationer.
    </p>
  </body>
</html>
